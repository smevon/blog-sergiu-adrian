---
title: Ce este asta?
date: 2021-05-12T18:09:51.027Z
image: /images/8-roaba.jpg
draft: true
---
Pui întrebarea asta și transmiți curiozitate și implicare.

Cine pune cel mai des întrebarea asta?

Copii. De ce? Pentru că sunt curioși să înțeleagă lumea și implicați să o descopere. Când nu știu ceva, și anume, ce este asta, ei știu că este treaba lor să afle ce este asta.

Eu am pierdut abilitatea de a fi curios. Ajuns la vârsta cronologică de adult, știu, nu mai trebuie să mă întreb.

Dacă am auzit o dată de antreprenoriat, știu asta. Dacă am citit undeva despre dans, știu asta. Dacă am vorbit cu cineva despre o idee, știu asta.

Cândva, undeva, mi-am pierdut abilitatea de a fi curios.

Văd o floare, știu ce-i asta. Văd o mașină, știu ce-i asta. Văd un cuptor în magazin, știu ce-i asta.

Nu-mi place că am ajuns să știu tot, dar fără să mă întreb ce-i asta. Undeva, pe drum, am pierdut curiozitatea. Undeva pe drum, am pierdut cheful de a explora lumea.

Întrebarea asta a venit dintr-o frustrare. Și anume, am început un proiect, care avea multe necunoscute pentru mine.

Mama mia, și când m-am pornit la drum, eram în ceață, nu știam pe ce să pun mâna. De ce? Am pornit la drum fără să știu ce fac. Fără să fiu curios ce o fi cu proiectul ăsta? Oare ce înseamnă x, y, z. 

Abia după ce am fost plin de sânge, după atâtea lovituri de zid, am început să mă întreb „oare despre ce este vorba aici?”

Din păcate, așa cum te aștepți, a fost prea târziu.

Proiectul presupunea să merg în târg și să aduc o mașină, dar pentru că eu nu am fost curios ce este o mașină, m-am întors cu o roabă.

Am învățat din experiența asta, că atunci când începi un proiect cu necunoscute, dacă scrii doar necunoscuta pe google, îți vin sute de pagini, care chiar dacă au informație care se repetă, ajută la înlăturarea ceței. 

Ce crezi că se întâmplă când faci asta?

Observi persoana care ți-a arătat proiectul, și nu doar că auzi cuvintele ei, dar vezi și imaginea pe care o ține în mână.

Ce crezi că era în imagine? O roabă sau o mașină?