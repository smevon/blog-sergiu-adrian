---
title: La ce întrebări voi răspunde în acest blog?
date: 2021-05-11T17:41:58.134Z
image: /images/7-ce-intrebari.jpg
tags:
  - Undesunt?
draft: true
---
La întrebări personale, despre mine. Îmi propun să continui pe formatul ales, întrebări personale și răspunsuri publice.

Scriu, dar fără vreun scop anume, cel puțin așa cred. Scriu idei și gânduri ce-mi trec prin cap, așa cum știu, așa cum învăț zilnic despre scris. Cred că ideea articolelor este să-mi golesc mintea, să avansez și să găsesc alte întrebări. 

A doua zi, când revizuiesc ce am scris ieri, mă uit la articol și îmi dau seama că ce am scris nu are sens, „aia e” și public articolul. Găsesc altă întrebare, poate mai bună, poate nu. Vedem mâine.

Întrebări despre mine și despre viața mea. Poate vei crede că sunt egoist, zgârcit sau ce alte adjective mai găsești, și pe lângă toate acestea, mai știu că, dacă tu, cel care te regăsești în frustrările, gândurile, sau fricile mele, atunci s-ar putea să-mi ating scopul.

Mă dezbrac în fața internetului. Îmi dau jos măștile sociale, una câte una. Sunt pregătit să dau ultimul strat de ceapă jos? Ei bine, cum încă nu sunt acolo, și nici măcar nu știu cum arată acel strat, atunci, evident că nu. Acum mă ocup de stratul actual.

Nu îmi planific ce să scriu mâine, nu îmi planific ce să scriu săptămâna viitoare. 

Și iată, că, așa cum te așteptai, îți spun și de ce.

Astăzi sunt la al 7-lea articol, sunt la al 7-lea pas. Oricât de mult vreau, nu voi ști niciodată ce este viu în mine, ce este important pentru mine, sau unde m-am pierdut în al 87-lea pas.

Oricât aș fi vrut să planific excursiile cu autostopul, astfel încât prima „cursă” din Cluj-Napoca până în Turda, a doua din Turda până în Alba-Iulia șamd. Reiau ideea pe scurt, pentru că nu știu lega corect gramatical fraza începută mai devreme, încă.

Oricât de mult timp aș fi petrecut să-mi planific tot traseul din Cluj-Napoca în Skopia, încă nu aș fi pornit... și au trecut 5-6 ani de când am făcut excursia asta. 

La fel cum un drum parcurs cu autostopul este plin de surprize, atât mai puțin plăcute, dar și foarte mișto, la fel este și acest „autostop” de scris articole.

În fiecare zi gândesc, deci exist, cum spune și prietenul nostru René Descartes. (Degeaba mă crezi inteligent că am știut să scriu cu accent grav pe e, când eu de fapt nici nu mai știam autorul, îmi amintiserăm doar citatul „I think, therefore I am”, care, căutat pe Google, mi-a dat autorul.)

În fiecare zi, ajung într-un alt articol și, în fiecare zi am altă întrebare. Probabil voi avea întrebări multiple în același oraș, sau dacă vrei, revin la cuvintele normale. Probabil, voi avea întrebări multiple pe același subiect. Sunt șanse destul de mari ca atunci când pun o întrebare, să nu-mi dau seama că mă duce în direcția greșită, dar pentru că deja știi, a doua zi, mai pun o întrebare, și uite așa domle, am conținut zilnic pe blog.

Apăi, dacă o sa fac bani din asta, ar fi tare fain. Să primești bani că te dezbraci, dar fără să dai jos hainele de pe tine. 

Eh? Știe Sergiu cum să așeze cuvintele să îți imaginez cum aș arăta fără haine?

Al tău coregraf de cuvinte,

Sergiu

P.S. Îl scriu după semnătură, pentru că acum, că am terminat de scris draftul, am uitat întrebarea de la care am pornit, și am dat scroll-up să văd întrebarea să văd dacă am scris pe subiect. Da, am scris pe subiect, dar și pe lângă.