---
title: Care sunt standardele mele?
date: 2021-05-13T18:28:51.278Z
tags:
  - Cinesunt?
draft: true
---
„Lasă că-i bine și așa.”, „Mă, decât deloc...” sau „Da' multe mai vrei și tu...”

Și lista poate continua dacă mai caut sintagme populare, pe care le știi deja.

Primul standard este despre imaginea mea, care are legătură cu sinceritatea. Mă arăt, să sunt foarte bun, însă sub această mască socială, nu sunt chiar așa de bun, precum înfățișarea pe care o etalez. 

Dacă luăm sistematic, categoriile în care aș putea defini standardele mele sunt următoarele:

1. Modul în care îmi fac treaba la job
2. Modul în care comunic (cu familia, cu prietenii, cu femeile, cu bărbații șamd)
3. Modul în care fac sport
4. Modul în care performez
5. Execuția lucrurilor pe care spun că le fac
6. Dezvoltarea de abilități noi
7. Dans
8. Pierdut vremea pe internet
9. Citit

Nu sunt mulțumit de răspunsuri, sunt răspunsuri haotice și dezorganizate. Oare răspunsurile să fie problema, sau întrebarea? 

Care sunt cele 5 standarde care-mi ghidează viața?

1. Consecvența
2. Comunicarea
3. Sănătatea sau sportul
4. Curățenia
5. Acțiunea (Execuția jobului, proiectelor și a ideilor)

Care este standardul cel mai jos care mă deranjează?

Execuția execrabilă. Acțiunea fără valoare. Pe scurt, făcutul lucrului de mântuială. Aparent, sunt adeptul ideologiei „să fie făcut”. 

Acum că am fost sincer, care este avantajul acestui comportament?

Că încep, indiferent de rezultat. Am un prim rezultat, relativ repede, de la care pot îmbunătăți ceea ce fac. Atât timp cât scot primul draft, așa, urât cum l-am creat, de mântuială, la a doua revizie, șlefuiesc munca, la a treia curăț și așa mai departe.

Chiar dacă-mi vine să zic că sunt bun în a „începe lucrurile”, de fapt, în sinea mea, știu că pe parcursul vieții, au fost multe proiecte care nu au văzut lumina, din frica de a fi judecat.

În funcție de context, această abilitate poate fi benefică, sau distructivă. Atunci când scot un prim draft, este benefică, atunci când scot varianta finală, este ineficientă. 

Sau ... cu cât scot mai des variante finale, „mântuiala”, sau făcutul „de mântuială” se perfecționează și el. Ideea este că nu am cum să știu ce se întâmplă după 10/20/30/100 de variante finale, pentru că până acum mi-am judecat varianta finală după primele 2-3 variante.

Sunt două perspective aici. Fie încep și, se vede de pe lună că este un rezultat slab, dar continuu să îl îmbunătățesc. Din experiența de până acum, nu am făcut asta, nu sunt mulțumit de rezultat? Nu arată ca a celor care fac asta de 30 de ani? Atunci mă opresc. 

Fie mă pregătesc prea mult, acord mult mai mult timp începerii, pe principiul că mai am nevoie de studiu, și din păcate, nu încep prea curând.

Ce pot să zic, decât că am standarde foarte joase și, accept asta la mine.

Interesant îi, că am standarde joase în valorile cele mai joase, și am standarde înalte în cele mai înalte valori ale mele.

O valoare a mea este curățenia, standardul meu aici, este destul de ridicat. Îmi plac vasele să scârțâie după ce le-am spălat.

Ok, mă simt mai împăcat cu standardele mele joase. 

Articolul ăsta este din categoria introspecție. Mă bucur că am făcut-o.

Reiau cele 5 standarde și le clarific.

1. Când vine vorba de a fi consecvent, mă expun la două, maxim trei încercări;
2. Comunicare cu mine este în proporție de 20% blândă, iar comunicarea cu ceilalți diferă, în funcție de categorii;
3. De 5 săptămâni și 4 zile fac sport în fiecare zi, minim 10 minute. Din ceva motiv, doar o zi am ratat, a17a zi. Sport înseamnă mișcare, fie încălzirea corpului, alergare ușoara, bicicletă, flotări, sau ce alte idei îmi vin;
4. Curățenia, cum ziceam și mai devreme, îmi place să scârțâie farfuria după ce o curăț. De multe ori n-am chef de nimic, dar dacă văd că ceva îi murdar, îmi găsesc energie și chef să curăț acel ceva;
5. Când vine vorba de execuția unei idei, o fac de mântuială, să fie făcută sau să fie mulțumit șeful. Niciodată până acum 2-3 luni nu am abordat un proiect astfel încât să îmi placă mie. Nu existam în ecuație, până acum. Aveam mai degrabă încredere în ceilalți, că ei știu cum îi bine, eu nu. Surprize, surprize, de multe ori eu știu mai bine, pentru că eu sunt expertul în domeniul respectiv.

Poate, cu o anumită ocazie, voi explora fiecare standard în parte.

Sergiu,

Coregraf de cuvinte